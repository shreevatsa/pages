तपःस्वाध्यायनिरतं तपस्वी वाग्विदां वरम् । नारदं परिपप्रच्छ वाल्मीकिर् मुनिपुंगवम् ॥ १ ॥ को न्वस्मिन् साम्प्रतं लोके गुणवान् कश्च वीर्यवान् । धर्मज्ञश्च कृतज्ञश्च सत्यवाक्यो दृढव्रतः ॥ २ ॥ चारित्रेण च को युक्तः सर्वभूतेषु को हितः । विद्वान् कः कः समर्थश्च कश्चैकप्रियदर्शनः ॥ ३ ॥ आत्मवान् को जितक्रोधो मतिमान् को ऽनसूयकः । कस्य बिभ्यति देवाश्च जातरोषस्य संयुगे ॥ 4 ॥ एतद् इच्छाम्यहं श्रोतुं परं कौतूहलं हि मे । महर्षे त्वं समर्थो ऽसि ज्ञातुम् एवंविधं नरम् ॥ 5 ॥ श्रुत्वा चैतत् त्रिलोकज्ञो वाल्मीकेर्नारदो वचः । श्रूयताम् इति चामन्त्र्य प्रहृष्टो वाक्यम् अब्रवीत् ॥ 6 ॥ बहवो दुर्लभाश् चैव ये त्वया कीर्तिता गुणाः । मुने वक्ष्याम्य् अहं बुद्ध्वा तैर् युक्तः श्रूयतां नरः ॥ इक्ष्वाकुवंशप्रभवो रामो नाम जनैः श्रुतः । नियतात्मा महावीर्यो द्युतिमान् धृतिमान् वशी ॥ बुद्धिमान् नीतिमान् वाग्मी श्रीमाञ् शत्रुनिबर्हणः । विपुलांसो महाबाहुः कम्बुग्रीवो महाहनुः ॥ महोरस्को महेष्वासो गूढजत्रुर् अरिंदमः । आजानुबाहुः सुशिराः सुललाटः सुविक्रमः ॥ समः समविभक्ताङ्गः स्निग्धवर्णः प्रतापवान् । पीनवक्षा विशालाक्षो लक्ष्मीवाञ् शुभलक्षणः ॥ धर्मज्ञः सत्यसंधश् च प्रजानां च हिते रतः । यशस्वी ज्ञानसंपन्नः शुचिर् वश्यः समाधिमान् ॥ रक्षिता जीवलोकस्य धर्मस्य परिरक्षिता । वेदवेदाङ्गतत्त्वज्ञो धनुर्वेदे च निष्ठितः ॥ सर्वशास्त्रार्थतत्त्वज्ञो स्मृतिमान् प्रतिभानवान् । सर्वलोकप्रियः साधुर् अदीनात्मा विचक्षणः ॥ सर्वदाभिगतः सद्भिः समुद्र इव सिन्धुभिः । आर्यः सर्वसमश् चैव सदैकप्रियदर्शनः ॥ स च सर्वगुणोपेतः कौसल्यानन्दवर्धनः । समुद्र इव गाम्भीर्ये धैर्येण हिमवान् इव ॥ विष्णुना सदृशो वीर्ये सोमवत् प्रियदर्शनः । कालाग्निसदृशः क्रोधे क्षमया पृथिवीसमः ॥ धनदेन समस् त्यागे सत्ये धर्म इवापरः । तम् एवंगुणसंपन्नं रामं सत्यपराक्रमम् ॥ ज्येष्ठं श्रेष्ठगुणैर् युक्तं प्रियं दशरथः सुतम् । यौवराज्येन संयोक्तुम् ऐच्छत् प्रीत्या महीपतिः ॥ तस्याभिषेकसंभारान् दृष्ट्वा भार्याथ कैकयी । पूर्वं दत्तवरा देवी वरम् एनम् अयाचत ॥ विवासनं च रामस्य भरतस्याभिषेचनम् । स सत्यवचनाद् राजा धर्मपाशेन संयतः ॥ विवासयाम् आस सुतं रामं दशरथः प्रियम् । स जगाम वनं वीरः प्रतिज्ञाम् अनुपालयन् ॥ पितुर् वचननिर्देशात् कैकेय्याः प्रियकारणात् । तं व्रजन्तं प्रियो भ्राता लक्ष्मणो ऽनुजगाम ह ॥ स्नेहाद् विनयसंपन्नः सुमित्रानन्दवर्धनः । सर्वलक्षणसंपन्ना नारीणाम् उत्तमा वधूः ॥ सीताप्य् अनुगता रामं शशिनं रोहिणी यथा । पौरैर् अनुगतो दूरं पित्रा दशरथेन च ॥ शृङ्गवेरपुरे सूतं गङ्गाकूले व्यसर्जयत् । ते वनेन वनं गत्वा नदीस् तीर्त्वा बहूदकाः ॥ चित्रकूटम् अनुप्राप्य भरद्वाजस्य शासनात् । रम्यम् आवसथं कृत्वा रममाणा वने त्रयः ॥ देवगन्धर्वसंकाशास् तत्र ते न्यवसन् सुखम् । चित्रकूटं गते रामे पुत्रशोकातुरस् तदा ॥ राजा दशरथः स्वर्गं जगाम विलपन् सुतम् । मृते तु तस्मिन् भरतो वसिष्ठप्रमुखैर् द्विजैः ॥ नियुज्यमानो राज्याय नैच्छद् राज्यं महाबलः । स जगाम वनं वीरो रामपादप्रसादकः ॥ पादुके चास्य राज्याय न्यासं दत्त्वा पुनः पुनः । निवर्तयाम् आस ततो भरतं भरताग्रजः ॥ स कामम् अनवाप्यैव रामपादाव् उपस्पृशन् । नन्दिग्रामे ऽकरोद् राज्यं रामागमनकाङ्क्षया ॥ रामस् तु पुनर् आलक्ष्य नागरस्य जनस्य च । तत्रागमनम् एकाग्रे दण्डकान् प्रविवेश ह ॥ विराधं राक्षसं हत्वा शरभङ्गं ददर्श ह । सुतीक्ष्णं चाप्य् अगस्त्यं च अगस्त्य भ्रातरं तथा ॥ अगस्त्यवचनाच् चैव जग्राहैन्द्रं शरासनम् । खड्गं च परमप्रीतस् तूणी चाक्षयसायकौ ॥ वसतस् तस्य रामस्य वने वनचरैः सह । ऋषयो ऽभ्यागमन् सर्वे वधायासुररक्षसाम् ॥ तेन तत्रैव वसता जनस्थाननिवासिनी । विरूपिता शूर्पणखा राक्षसी कामरूपिणी ॥ ततः शूर्पणखावाक्याद् उद्युक्तान् सर्वराक्षसान् । खरं त्रिशिरसं चैव दूषणं चैव राक्षसं ॥ निजघान रणे रामस् तेषां चैव पदानुगान् । रक्षसां निहतान्य् आसन् सहस्राणि चतुर्दश ॥ ततो ज्ञातिवधं श्रुत्वा रावणः क्रोधमूर्छितः । सहायं वरयाम् आस मारीचं नाम राक्षसं ॥ वार्यमाणः सुबहुशो मारीचेन स रावणः । न विरोधो बलवता क्षमो रावण तेन ते ॥ अनादृत्य तु तद् वाक्यं रावणः कालचोदितः । जगाम सहमरीचस् तस्याश्रमपदं तदा ॥ तेन मायाविना दूरम् अपवाह्य नृपात्मजौ । जहार भार्यां रामस्य गृध्रं हत्वा जटायुषम् ॥ गृध्रं च निहतं दृष्ट्वा हृतां श्रुत्वा च मैथिलीम् । राघवः शोकसंतप्तो विललापाकुलेन्द्रियः ॥ ततस् तेनैव शोकेन गृध्रं दग्ध्वा जटायुषम् । मार्गमाणो वने सीतां राक्षसं संददर्श ह ॥ कबन्धं नाम रूपेण विकृतं घोरदर्शनम् । तं निहत्य महाबाहुर् ददाह स्वर्गतश् च सः ॥ स चास्य कथयाम् आस शबरीं धर्मचारिणीम् । श्रमणीं धर्मनिपुणाम् अभिगच्छेति राघव ॥ सो ऽभ्यगच्छन् महातेजाः शबरीं शत्रुसूदनः । शबर्या पूजितः सम्यग् रामो दशरथात्मजः ॥ पम्पातीरे हनुमता संगतो वानरेण ह । हनुमद्वचनाच् चैव सुग्रीवेण समागतः ॥ सुग्रीवाय च तत् सर्वं शंसद् रामो महाबलः । ततो वानरराजेन वैरानुकथनं प्रति ॥ रामायावेदितं सर्वं प्रणयाद् दुःखितेन च । वालिनश् च बलं तत्र कथयाम् आस वानरः ॥ प्रतिज्ञातं च रामेण तदा वालिवधं प्रति । सुग्रीवः शङ्कितश् चासीन् नित्यं वीर्येण राघवे ॥ राघवः प्रत्ययार्थं तु दुन्दुभेः कायम् उत्तमम् । पादाङ्गुष्ठेन चिक्षेप संपूर्णं दशयोजनम् ॥ बिभेद च पुनः सालान् सप्तैकेन महेषुणा । गिरिं रसातलं चैव जनयन् प्रत्ययं तदा ॥ ततः प्रीतमनास् तेन विश्वस्तः स महाकपिः । किष्किन्धां रामसहितो जगाम च गुहां तदा ॥ ततो ऽगर्जद् धरिवरः सुग्रीवो हेमपिङ्गलः । तेन नादेन महता निर्जगाम हरीश्वरः ॥ ततः सुग्रीववचनाद् धत्वा वालिनम् आहवे । सुग्रीवम् एव तद् राज्ये राघवः प्रत्यपादयत् ॥ स च सर्वान् समानीय वानरान् वानरर्षभः । दिशः प्रस्थापयाम् आस दिदृक्षुर् जनकात्मजाम् ॥ ततो गृध्रस्य वचनात् संपातेर् हनुमान् बली । शतयोजनविस्तीर्णं पुप्लुवे लवणार्णवम् ॥ तत्र लङ्कां समासाद्य पुरीं रावणपालिताम् । ददर्श सीतां ध्यायन्तीम् अशोकवनिकां गताम् ॥ निवेदयित्वाभिज्ञानं प्रवृत्तिं च निवेद्य च । समाश्वास्य च वैदेहीं मर्दयाम् आस तोरणम् ॥ पञ्च सेनाग्रगान् हत्वा सप्त मन्त्रिसुतान् अपि । शूरम् अक्षं च निष्पिष्य ग्रहणं समुपागमत् ॥ अस्त्रेणोन्मुहम् आत्मानं ज्ञात्वा पैतामहाद् वरात् । मर्षयन् राक्षसान् वीरो यन्त्रिणस् तान् यदृच्छया ॥ ततो दग्ध्वा पुरीं लङ्काम् ऋते सीतां च मैथिलीम् । रामाय प्रियम् आख्यातुं पुनर् आयान् महाकपिः ॥ सो ऽभिगम्य महात्मानं कृत्वा रामं प्रदक्षिणम् । न्यवेदयद् अमेयात्मा दृष्टा सीतेति तत्त्वतः ॥ ततः सुग्रीवसहितो गत्वा तीरं महोदधेः । समुद्रं क्षोभयाम् आस शरैर् आदित्यसंनिभैः ॥ दर्शयाम् आस चात्मानं समुद्रः सरितां पतिः । समुद्रवचनाच् चैव नलं सेतुम् अकारयत् ॥ तेन गत्वा पुरीं लङ्कां हत्वा रावणम् आहवे । अभ्यषिञ्चत् स लङ्कायां राक्षसेन्द्रं विभीषणम् ॥ कर्मणा तेन महता त्रैलोक्यं सचराचरम् । सदेवर्षिगणं तुष्टं राघवस्य महात्मनः ॥ तथा परमसंतुष्टैः पूजितः सर्वदैवतैः । कृतकृत्यस् तदा रामो विज्वरः प्रमुमोद ह ॥ देवताभ्यो वरान् प्राप्य समुत्थाप्य च वानरान् । पुष्पकं तत् समारुह्य नन्दिग्रामं ययौ तदा ॥ नन्दिग्रामे जटां हित्वा भ्रातृभिः सहितो ऽनघः । रामः सीताम् अनुप्राप्य राज्यं पुनर् अवाप्तवान् ॥ प्रहृष्टमुदितो लोकस् तुष्टः पुष्टः सुधार्मिकः । निरायमो अरोगश् च दुर्भिक्षभयवर्जितः ॥ न पुत्रमरणं के चिद् द्रक्ष्यन्ति पुरुषाः क्व चित् । नार्यश् चाविधवा नित्यं भविष्यन्ति पतिव्रताः ॥ न वातजं भयं किं चिन् नाप्सु मज्जन्ति जन्तवः । न चाग्रिजं भयं किं चिद् यथा कृतयुगे तथा ॥ अश्वमेधशतैर् इष्ट्वा तथा बहुसुवर्णकैः । गवां कोट्ययुतं दत्त्वा विद्वद्भ्यो विधिपूर्वकम् ॥ राजवंशाञ् शतगुणान् स्थापयिष्यति राघवः । चातुर्वर्ण्यं च लोके ऽस्मिन् स्वे स्वे धर्मे नियोक्ष्यति ॥ दशवर्षसहस्राणि दशवर्षशतानि च । रामो राज्यम् उपासित्वा ब्रह्मलोकं गमिष्यति ॥ इदं पवित्रं पापघ्नं पुण्यं वेदैश् च संमितम् । यः पठेद् रामचरितं सर्वपापैः प्रमुच्यते ॥ एतद् आख्यानम् आयुष्यं पठन् रामायणं नरः । सपुत्रपौत्रः सगणः प्रेत्य स्वर्गे महीयते ॥ पठन् द्विजो वागृषभत्वम् ईयात्; स्यात् क्षत्रियो भूमिपतित्वम् ईयात् । वणिग्जनः पण्यफलत्वम् ईयाज्; जनश् च शूद्रो ऽपि महत्त्वम् ईयात् ॥ नारदस्य तु तद् वाक्यं श्रुत्वा वाक्यविशारदः । पूजयाम् आस धर्मात्मा सहशिष्यो महामुनिः ॥ यथावत् पूजितस् तेन देवर्षिर् नारदस् तदा । आपृष्ट्वैवाभ्यनुज्ञातः स जगाम विहायसं ॥ स मुहूतं गते तस्मिन् देवलोकं मुनिस् तदा । जगाम तमसातीरं जाह्नव्यास् त्व् अविदूरतः ॥ स तु तीरं समासाद्य तमसाया महामुनिः । शिष्यम् आह स्थितं पार्श्वे दृष्ट्वा तीर्थम् अकर्दमम् ॥ अकर्दमम् इदं तीर्थं भरद्वाज निशामय । रमणीयं प्रसन्नाम्बु सन्मनुष्यमनो यथा ॥ न्यस्यतां कलशस् तात दीयतां वल्कलं मम । इदम् एवावगाहिष्ये तमसातीर्थम् उत्तमम् ॥ एवम् उक्तो भरद्वाजो वाल्मीकेन महात्मना । प्रायच्छत मुनेस् तस्य वल्कलं नियतो गुरोः ॥ स शिष्यहस्ताद् आदाय वल्कलं नियतेन्द्रियः । विचचार ह पश्यंस् तत् सर्वतो विपुलं वनम् ॥ तस्याभ्याशे तु मिथुनं चरन्तम् अनपायिनम् । ददर्श भगवांस् तत्र क्रौञ्चयोश् चारुनिःस्वनम् ॥ तस्मात् तु मिथुनाद् एकं पुमांसं पापनिश्चयः । जघान वैरनिलयो निषादस् तस्य पश्यतः ॥ तं शोणितपरीताङ्गं वेष्टमानं महीतले । भार्या तु निहतं दृष्ट्वा रुराव करुणां गिरम् ॥ तथा तु तं द्विजं दृष्ट्वा निषादेन निपातितम् । ऋषेर् धर्मात्मनस् तस्य कारुण्यं समपद्यत ॥ ततः करुणवेदित्वाद् अधर्मो ऽयम् इति द्विजः । निशाम्य रुदतीं क्रौञ्चीम् इदं वचनम् अब्रवीत् ॥ मा निषाद प्रतिष्ठां त्वम् अगमः शाश्वतीं समाः । यत् क्रौञ्चमिथुनाद् एकम् अवधीः काममोहितम् ॥ तस्यैवं ब्रुवतश् चिन्ता बभूव हृदि वीक्षतः । शोकार्तेनास्य शकुनेः किम् इदं व्याहृतं मया ॥ चिन्तयन् स महाप्राज्ञश् चकार मतिमान् मतिम् । शिष्यं चैवाब्रवीद् वाक्यम् इदं स मुनिपुंगवः ॥ पादबद्धो ऽक्षरसमस् तन्त्रीलयसमन्वितः । शोकार्तस्य प्रवृत्तो मे श्लोको भवतु नान्यथा ॥ शिष्यस् तु तस्य ब्रुवतो मुनेर् वाक्यम् अनुत्तमम् । प्रतिजग्राह संहृष्टस् तस्य तुष्टो ऽभवद् गुरुः ॥ सो ऽभिषेकं ततः कृत्वा तीर्थे तस्मिन् यथाविधि । तम् एव चिन्तयन्न् अर्थम् उपावर्तत वै मुनिः ॥ भरद्वाजस् ततः शिष्यो विनीतः श्रुतवान् गुरोः । कलशं पूर्णम् आदाय पृष्ठतो ऽनुजगाम ह ॥ स प्रविश्याश्रमपदं शिष्येण सह धर्मवित् । उपविष्टः कथाश् चान्याश् चकार ध्यानम् आस्थितः ॥ आजगाम ततो ब्रह्मा लोककर्ता स्वयंप्रभुः । चतुर्मुखो महातेजा द्रष्टुं तं मुनिपुंगवम् ॥ वाल्मीकिर् अथ तं दृष्ट्वा सहसोत्थाय वाग् यतः । प्राञ्जलिः प्रयतो भूत्वा तस्थौ परमविस्मितः ॥ पूजयाम् आस तं देवं पाद्यार्घ्यासनवन्दनैः । प्रणम्य विधिवच् चैनं पृष्ट्वानामयम् अव्ययम् ॥ अथोपविश्य भगवान् आसने परमार्चिते । वाल्मीकये महर्षये संदिदेशासनं ततः ॥ उपविष्टे तदा तस्मिन् साक्षाल् लोकपितामहे । तद् गतेनैव मनसा वाल्मीकिर् ध्यानम् आस्थितः ॥ पापात्मना कृतं कष्टं वैरग्रहणबुद्धिना । यस् तादृशं चारुरवं क्रौञ्चं हन्याद् अकारणात् ॥ शोचन्न् एव मुहुः क्रौञ्चीम् उपश्लोकम् इमं पुनः । जगाव् अन्तर्गतमना भूत्वा शोकपरायणः ॥ तम् उवाच ततो ब्रह्मा प्रहसन् मुनिपुंगवम् । श्लोक एव त्वया बद्धो नात्र कार्या विचारणा ॥ मच्छन्दाद् एव ते ब्रह्मन् प्रवृत्तेयं सरस्वती । रामस्य चरितं कृत्स्नं कुरु त्वम् ऋषिसत्तम ॥ धर्मात्मनो गुणवतो लोके रामस्य धीमतः । वृत्तं कथय धीरस्य यथा ते नारदाच् छ्रुतम् ॥ रहस्यं च प्रकाशं च यद् वृत्तं तस्य धीमतः । रामस्य सह सौमित्रे राक्षसानां च सर्वशः ॥ वैदेह्याश् चैव यद् वृत्तं प्रकाशं यदि वा रहः । तच् चाप्य् अविदितं सर्वं विदितं ते भविष्यति ॥ न ते वाग् अनृता काव्ये का चिद् अत्र भविष्यति । कुरु राम कथां पुण्यां श्लोकबद्धां मनोरमाम् ॥ यावत् स्थास्यन्ति गिरयः सरितश् च महीतले । तावद् रामायणकथा लोकेषु प्रचरिष्यति ॥ यावद् रामस्य च कथा त्वत्कृता प्रचरिष्यति । तावद् ऊर्ध्वम् अधश् च त्वं मल्लोकेषु निवत्स्यसि ॥ इत्य् उक्त्वा भगवान् ब्रह्मा तत्रैवान्तरधीयत । ततः सशिष्यो वाल्मीकिर् मुनिर् विस्मयम् आययौ ॥ तस्य शिष्यास् ततः सर्वे जगुः श्लोकम् इमं पुनः । मुहुर् मुहुः प्रीयमाणाः प्राहुश् च भृशविस्मिताः ॥ समाक्षरैश् चतुर्भिर् यः पादैर् गीतो महर्षिणा । सो ऽनुव्याहरणाद् भूयः शोकः श्लोकत्वम् आगतः ॥ तस्य बुद्धिर् इयं जाता वाल्मीकेर् भावितात्मनः । कृत्स्नं रामायणं काव्यम् ईदृशैः करवाण्य् अहम् ॥ उदारवृत्तार्थपदैर् मनोरमैस्; तदास्य रामस्य चकार कीर्तिमान् । समाक्षरैः श्लोकशतैर् यशस्विनो; यशस्करं काव्यम् उदारधीर् मुनिः ॥ श्रुत्वा वस् तु समग्रं तद् धर्मात्मा धर्मसंहितम् । व्यक्तम् अन्वेषते भूयो यद् वृत्तं तस्य धीमतः ॥ उपस्पृश्योदकं संयन् मुनिः स्थित्वा कृताञ्जलिः । प्राचीनाग्रेषु दर्भेषु धर्मेणान्वेषते गतिम् ॥ जन्म रामस्य सुमहद् वीर्यं सर्वानुकूलताम् । लोकस्य प्रियतां क्षान्तिं सौम्यतां सत्यशीलताम् ॥ नानाचित्राः कथाश् चान्या विश्वामित्रसहायने । जानक्याश् च विवाहं च धनुषश् च विभेदनम् ॥ रामरामविवादं च गुणान् दाशरथेस् तथा । तथाभिषेकं रामस्य कैकेय्या दुष्टभावताम् ॥ व्याघातं चाभिषेकस्य रामस्य च विवासनम् । राज्ञः शोकं विलापं च परलोकस्य चाश्रयम् ॥ प्रकृतीनां विषादं च प्रकृतीनां विसर्जनम् । निषादाधिपसंवादं सूतोपावर्तनं तथा ॥ गङ्गायाश् चाभिसंतारं भरद्वाजस्य दर्शनम् । भरद्वाजाभ्यनुज्ञानाच् चित्रकूटस्य दर्शनम् ॥ वास्तुकर्मनिवेशं च भरतागमनं तथा । प्रसादनं च रामस्य पितुश् च सलिलक्रियाम् ॥ पादुकाग्र्याभिषेकं च नन्दिग्राम निवासनम् । दण्डकारण्यगमनं सुतीक्ष्णेन समागमम् ॥ अनसूयासमस्यां च अङ्गरागस्य चार्पणम् । शूर्पणख्याश् च संवादं विरूपकरणं तथा ॥ वधं खरत्रिशिरसोर् उत्थानं रावणस्य च । मारीचस्य वधं चैव वैदेह्या हरणं तथा ॥ राघवस्य विलापं च गृध्रराजनिबर्हणम् । कबन्धदर्शनं चैव पम्पायाश् चापि दर्शनम् ॥ शर्बर्या दर्शनं चैव हनूमद्दर्शनं तथा । विलापं चैव पम्पायां राघवस्य महात्मनः ॥ ऋष्यमूकस्य गमनं सुग्रीवेण समागमम् । प्रत्ययोत्पादनं सख्यं वालिसुग्रीवविग्रहम् ॥ वालिप्रमथनं चैव सुग्रीवप्रतिपादनम् । ताराविलापसमयं वर्षरात्रिनिवासनम् ॥ कोपं राघवसिंहस्य बलानाम् उपसंग्रहम् । दिशः प्रस्थापनं चैव पृथिव्याश् च निवेदनम् ॥ अङ्गुलीयकदानं च ऋक्षस्य बिलदर्शनम् । प्रायोपवेशनं चैव संपातेश् चापि दर्शनम् ॥ पर्वतारोहणं चैव सागरस्य च लङ्घनम् । रात्रौ लङ्काप्रवेशं च एकस्यापि विचिन्तनम् ॥ आपानभूमिगमनम् अवरोधस्य दर्शनम् । अशोकवनिकायानं सीतायाश् चापि दर्शनम् ॥ अभिज्ञानप्रदानं च सीतायाश् चापि भाषणम् । राक्षसीतर्जनं चैव त्रिजटास्वप्नदर्शनम् ॥ मणिप्रदानं सीताया वृक्षभङ्गं तथैव च । राक्षसीविद्रवं चैव किंकराणां निबर्हणम् ॥ ग्रहणं वायुसूनोश् च लङ्कादाहाभिगर्जनम् । प्रतिप्लवनम् एवाथ मधूनां हरणं तथा ॥ राघवाश्वासनं चैव मणिनिर्यातनं तथा । संगमं च समुद्रस्य नलसेतोश् च बन्धनम् ॥ प्रतारं च समुद्रस्य रात्रौ लङ्कावरोधनम् । विभीषणेन संसर्गं वधोपायनिवेदनम् ॥ कुम्भकर्णस्य निधनं मेघनादनिबर्हणम् । रावणस्य विनाशं च सीतावाप्तिम् अरेः पुरे ॥ बिभीषणाभिषेकं च पुष्पकस्य च दर्शनम् । अयोध्यायाश् च गमनं भरतेन समागमम् ॥ रामाभिषेकाभ्युदयं सर्वसैन्यविसर्जनम् । स्वराष्ट्ररञ्जनं चैव वैदेह्याश् च विसर्जनम् ॥ अनागतं च यत् किं चिद् रामस्य वसुधातले । तच् चकारोत्तरे काव्ये वाल्मीकिर् भगवान् ऋषिः ॥ प्राप्तराज्यस्य रामस्य वाल्मीकिर् भगवान् ऋषिः । चकार चरितं कृत्स्नं विचित्रपदम् आत्मवान् ॥ कृत्वा तु तन् महाप्राज्ञः सभविष्यं सहोत्तरम् । चिन्तयाम् आस को न्व् एतत् प्रयुञ्जीयाद् इति प्रभुः ॥ तस्य चिन्तयमानस्य महर्षेर् भावितात्मनः । अगृह्णीतां ततः पादौ मुनिवेषौ कुशीलवौ ॥ कुशीलवौ तु धर्मज्ञौ राजपुत्रौ यशस्विनौ । भ्रातरौ स्वरसंपन्नौ ददर्शाश्रमवासिनौ ॥ स तु मेधाविनौ दृष्ट्वा वेदेषु परिनिष्ठितौ । वेदोपबृह्मणार्थाय ताव् अग्राहयत प्रभुः ॥ काव्यं रामायणं कृत्स्नं सीतायाश् चरितं महत् । पौलस्त्य वधम् इत्य् एव चकार चरितव्रतः ॥
